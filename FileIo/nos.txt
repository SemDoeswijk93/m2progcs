Moederbedrijf TikTok bevestigt: app afgesplitst voor Amerikaanse markt
Deel dit artikel
Het Chinese bedrijf ByteDance, eigenaar van de populaire video-app TikTok, heeft een nieuw bedrijf in de VS opgericht waar TikTok in dat land toe behoort. Dat nieuwe bedrijf is voor het grootste deel in handen van Amerikaanse investeerders. Op die manier voldoet TikTok aan Amerikaanse wetgeving, zo meldt ByteDance.

TikTok, een van de populairste video-apps ter wereld, ligt al bijna zes jaar onder vuur in de VS en andere westerse landen omdat het moederbedrijf ByteDance sterke banden heeft met de Chinese overheid. Daardoor zouden gevoelige gegevens van gebruikers in handen kunnen komen van de Chinese overheid, zo is de vrees van westerse regeringen. Ook zou China invloed kunnen hebben op het soort video's dat gebruikers te zien krijgen, en zo de publieke opinie in westerse landen kunnen sturen.

De afgelopen jaren kregen ambtenaren in Nederland daarom al het advies om de app niet meer op werktelefoons ge√Ønstalleerd te hebben.

Al lang aangekondigd
In zijn eerste termijn probeerde president Trump al om TikTok in de VS verboden of deels in Amerikaanse handen te krijgen, zijn opvolger Joe Biden deed hetzelfde. Officieel is de app al ruim een jaar verboden in de VS, maar de gebruikers merken daar vrijwel niets van: Trump instrueert zijn eigen ministerie van Justitie steeds om geen actie te ondernemen, in afwachting van een deal.

Die deal wordt al maandenlang aangekondigd door Trump, maar is pas nu definitief bevestigd door het Chinese moederbedrijf: TikTok US is voor net iets minder dan 20 procent eigendom van ByteDance, zo zegt het bedrijf. De rest is van tech-ondernemers zoals Larry Ellison (Oracle) en Michael Dell (Dell Technologies), persoonlijke vrienden van Trump. Daarnaast zijn investeringsbedrijven uit de VS en de Verenigde Arabische Emiraten in het bedrijf gestapt.